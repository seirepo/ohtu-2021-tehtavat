Retrospektiivitekniikoita ovat esim. Start, Stop, Continue, More of, Less of Wheel- ja Glad, Sad, Mad -menetelmät. Näistä ensin mainitussa on tarkoitus selvittää lyhyesti palautteen avulla, mitä toimintaa tulisi jatkaa ja mitä tulisi muokata. Jälkimmäisessä taas on tarkoitus tehdä kategorisoituja havaintoja sprintin ajalta ja käyttää jonkin verran aikaa niistä keskusteluun seuraavaa sprintiä ajatellen.

Start, Stop, Continue, More of, Less of Wheel -tekniikassa varataan aikaa joko 10 tai 25 minuuttia riippuen ryhmän koosta. Menetelmää varten piirretään esim. fläppitaululle ympyrä, joka jaetaan 5 sektoriin: "start", "stop", "continue", "more of" ja "less of". Tämän jälkeen kerätään kommentteja sprintiltä ja sijoitetaan ne sopivalle sektorille. Kun kommentit on kerätty ja kirjoitettu ympyrälle, niistä ja mahdollisesti seuraavaan sprintiin tarvittavista muutoksista voidaan keskustella hetki. 

Glad, Sad, Mad -menetelmän mukaista retrospektiivia varten voidaan varata jopa 60 minuuttia. Ensimmäisen 10-15 minuutin aikana osallistujat kirjoittavat sprintillä tekemiään huomioita muistilapuille. Huomoiden ei tarvitse rajoittua pelkästään tiimistä riippuviin asioihin.
Tämän jälkeen tiimin jäsenet lukevat havaintonsa lyhyesti muille, ja sijoittavat ne valkotaululle johonkin sarakkeista Glad, Sad tai Mad. Sarake valitaan siten, että se kuvastaa sitä tunnetta, jonka se huomion tekijässä herättää. Mad- ja Sad-sarakkeet eroavat siten, että Mad-sarakkeeseen voidaan sijoittaa tiimistä riippumattomia asioita, jotka haittasivat työskentelyä. Tähän käytetään 10-15 minuuttia, jonka jälkeen samoihin asioihin liittyvät laput ryhmitellään.
Seuraavaksi osallistujat äänestävät, mistä valkotaululle kerätyistä asioista keskustellaan. Retrospektiivin vastaava henkilö johtaa keskustelua, joka aloitetaan eniten ääniä saaneesta asiasta. Keskustelun on tarkoitus keskittyä siihen, miten asia voitaisiin huomioida seuraavassa sprintissä. Keskustelua jatketaan kunnes varattu aika tai aiheet loppuvat.
